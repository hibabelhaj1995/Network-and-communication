#IK1203 Nätverk och kommunikation 7,5 hp
Kursen är en introduktion till nätverk, protokoll och kommunikation.

Vi studerar hur stora världstäckande nät kan byggas upp från de enskilda kommunicerande datorerna, via lokala, stads- och landstäckande nät. Vi använder och arbetar i kursen huvudsakligen med Internet som exempel. Målet med kursen är att både ge en insikt i principer och metoder, så väl som mer praktiska sidor.

Tyngdpunkten i kursen ligger på de ingående protokollen och algortimerna, och vi kommer följa hur dessa används och implementeras i TCP/IP-stacken, som är den bas på vilken Internet är byggd.

Innehåll och lärandemål
Kursinnehåll
Internets uppbyggnad och olika beståndsdelar.
Skiktade nätverksmodeller: översikt av Internetmodellen.
Kommunikationsmodeller: klient/server och "peer-to-peer".
Internet-baserade tillämpningar och deras protokoll: DNS, SMTP, HTTP mm.
Design och implementering av tillämpningar enligt klient/server-modellen. Socketprogrammering.
Principer för transportprotokoll och de tjänster de erbjuder. Internetbaserade transportprotokoll: TCP och UDP.
Flödesreglering, trängselhantering och och felhantering. Stop-and-wait, Go-Back-N samt fönsterhantering och stockningskontroll i TCP.
Sammankopplade nät: Internetprotokollet (IP), datagram-tjänster, paketväxling, vägvalsprotokoll och vägvalsalgoritmer.
Lokala nätverk: topologier, åtkomstkontroll, Ethernet, trådlösa lokala nät, växlade lokala nät, länkprotokoll. Nätverk i datacenter. Detektering av överföringsfel.
Lärandemål
Efter godkänd kurs ska studenten kunna

beskriva och förklara grundläggande termer och begrepp inom nätverk och kommunikation
analysera kommunikationsscenarier och tillämpningskrav samt förklara vilka metoder och algoritmer som är lämpliga för att erbjuda en önskad kommunikationstjänst
förklara, modellera och analysera beteendet hos nätverk som använder olika metoder för felhantering och flödeskontroll
förklara olika metoder för trängselkontroll och hur de reagerar på olika händelser och förhållanden i nätverket
förklara funktionerna hos protokollen i de olika lagren i Internet-modellen och hur de olika lagren interagerar med varandra
förklara och jämföra grundläggande algoritmer och mekanismer för vägval samt hur de reagerar på olika händelser och förhållanden i nätverket
använda socket-programmering för att implementera enkla tillämpningar enligt klient/servermodellen
designa, implementera och analysera beteendet hos enklare Internetbaserade tillämpningar och deras protokoll
designa och konfigurera enklare nätverk med grundläggande tjänster som DHCP och DNS
förklara olika funktioner och begrepp rörande utrustning för kommunikation och nätverk
beräkna eller uppskatta prestanda i termer av fördröjning, genomströmning och utnyttjandegrad i sammankopplade nätverk
i syfte att

förstå och utnyttja datorkommunikation och datornätverk på ett tillförlitligt och effektivt sätt i system och tillämpningar
lägga grunden för fortsatta studier inom området
